अर्जुन उवाच |
अर्जुन उवाच |

मदनुग्रहाय परमं गुह्यमध्यात्मसंज्ञितम् |
यत्त्वयोक्तं वचस्तेन मोहोऽयं विगतो मम ||११-१||

मत् अनुग्रहाय परमम् गुह्यम् अध्यात्म-संज्ञितम् |
यत् त्वया उक्तम् वचः तेन मोहः अयम् विगतः मम ||११-१||

त्वया मत् अनुग्रहाय अध्यात्म-संज्ञितम् यत् परमम्
गुह्यम् वचः उक्तम्, तेन मम अयम् मोहः विगतः |

भवाप्ययौ हि भूतानां श्रुतौ विस्तरशो मया |
त्वत्तः कमलपत्राक्ष माहात्म्यमपि चाव्ययम् ||११-२||

भव अपि अयौ हि भूतानाम् श्रुतौ विस्तरशः मया |
त्वत्तः कमल-पत्र-अक्ष माहात्म्यम् अपि च अव्ययम् ||११-२||

हे कमल-पत्र-अक्ष!भूतानाम् भव अपि अयौ मया त्वत्तः
विस्तरशः श्रुतौ हि; अव्ययम् माहात्म्यम् अपि च (श्रुतं)|

एवमेतद्यथात्थ त्वमात्मानं परमेश्वर |
द्रष्टुमिच्छामि ते रूपमैश्वरं पुरुषोत्तम ||११-३||

एवम् एतत् यथा आत्थ त्वम् आत्मानं परमेश्वर |
द्रष्टुम् इच्छामि ते रूपम् ऐश्वरम् पुरुषोत्तम ||११-३||

हे परमेश्वर!यथा एवम् त्वम् आत्मानं आत्थ, एतत्
हे पुरुषोत्तम!ते ऐश्वरम् रूपम् द्रष्टुम् इच्छामि |

मन्यसे यदि तच्छक्यं मया द्रष्टुमिति प्रभो |
योगेश्वर ततो मे त्वं दर्शयात्मानमव्ययम् ||११-४||

मन्यसे यदि तत् शक्यम् मया द्रष्टुम् इति प्रभो |
योगेश्वर ततः मे त्वम् दर्शय आत्मानम् अव्ययम् ||११-४||

हे योगेश्वर प्रभो!मया तत् द्रष्टुम् शक्यम् इति त्वम्
यदि मन्यसे, ततः मे अव्ययम् आत्मानम् दर्शय |

श्रीभगवानुवाच |
श्रीभगवान् उवाच |

पश्य मे पार्थ रूपाणि शतशोऽथ सहस्रशः |
नानाविधानि दिव्यानि नानावर्णाकृतीनि च ||११-५||

पश्य मे पार्थ रूपाणि शतशः अथ सहस्रशः |
नाना-विधानि दिव्यानि नाना-वर्ण-आकृतीनि च ||११-५||

हे पार्थ!मे नाना-विधानि, नाना-वर्ण-आकृतीनि, दिव्यानि च
शतशः अथ सहस्रशः रूपाणि पश्य |

पश्यादित्यान्वसून् रुद्रानश्विनौ मरुतस्तथा |
बहून्यदृष्टपूर्वाणि पश्याश्चर्याणि भारत ||११-६||
पश्य आदित्यान् वसून् रुद्रान् अश्विनौ मरुताः तथा |
बहूनि अदृष्ट-पूर्वाणि पश्य आश्चर्याणि भारत ||११-६||

हे भारत!आदित्यान्, वसून्, रुद्रान्, अश्विनौ तथा
मरुताः पश्य, अदृष्ट-पूर्वाणि बहूनि आश्चर्याणि (च)पश्य |

इहैकस्थं जगत्कृत्स्नं पश्याद्य सचराचरम् |
मम देहे गुडाकेश यच्चान्यद् द्रष्टुमिच्छसि ||११-७||

इह एकस्थम् जगत् कृत्स्नम् पश्य अद्य सचर-अचरम् |
मम देहे गुडाकेश यत् च अन्यत् द्रष्टुम् इच्छसि ||११-७||

हे गुडाकेश!कृत्स्नम् सचर-अचरम् जगत्, यत् अन्यत्
च द्रष्टुम् इच्छसि, (तत् अपि)इह मम देहे एकस्थम् अद्य पश्य |

न तु मां शक्यसे द्रष्टुमनेनैव स्वचक्षुषा |
दिव्यं ददामि ते चक्षुः पश्य मे योगमैश्वरम् ||११-८||

न तु माम् शक्यसे द्रष्टुम् अनेन एव स्व-चक्षुषा |
दिव्यम् ददामि ते चक्षुः पश्य मे योगम् ऐश्वरम् ||११-८||

अनेन एव स्व-चक्षुषा तु माम् द्रष्टुम् न शक्यसे, (अत एव)
दिव्यम् चक्षुः ते ददामि, मे ऐश्वरम् योगम् पश्य |

सञ्जय उवाच |
सञ्जयः उवाच |

एवमुक्त्वा ततो राजन्महायोगेश्वरो हरिः |
दर्शयामास पार्थाय परमं रूपमैश्वरम् ||११-९||

एवम् उक्त्वा ततः राजन् महा-योग-ईश्वरः हरिः |
दर्शयामास पार्थाय परमम् रूपम् ऐश्वरम् ||११-९||

हे राजन्!एवम् उक्त्वा, ततः महा-योग-ईश्वरः हरिः पार्थाय
परमम् ऐश्वरम् रूपम् दर्शयामास |

अनेकवक्त्रनयनमनेकाद्भुतदर्शनम् |
अनेकदिव्याभरणं दिव्यानेकोद्यतायुधम् ||११-१०||

अनेक-वक्त्र-नयनम् अनेक-अद्भुत-दर्शनम् |
अनेक-दिव्य-आभरणम् दिव्य-अनेक-उद्यत-आयुधम् ||११-१०||

अनेक-वक्त्र-नयनम्, अनेक-अद्भुत-दर्शनम्, 
अनेक-दिव्य-आभरणम्, दिव्य-अनेक-उद्यत-आयुधम्, 

दिव्यमाल्याम्बरधरं दिव्यगन्धानुलेपनम् |
सर्वाश्चर्यमयं देवमनन्तं विश्वतोमुखम् ||११-११||

दिव्य-माल्य-अम्बर-धरम् दिव्य-गन्ध-अनुलेपनम् |
सर्व-आश्चर्यमयम् देवम् अनन्तम् विश्वतोमुखम् ||११-११||

दिव्य-माल्य-अम्बर-धरम्, दिव्य-गन्ध-अनुलेपनम्, 
सर्व-आश्चर्यमयम्, अनन्तम्, विश्वतोमुखम्
देवम् (अर्जुनः अपश्यत्)|

दिवि सूर्यसहस्रस्य भवेद्युगपदुत्थिता |
यदि भाः सदृशी सा स्याद्भासस्तस्य महात्मनः ||११-१२||

दिवि सूर्य-सहस्रस्य भवेत् युगपत् उत्थिता |
यदि भाः सदृशी सा स्यात् भासः तस्य महात्मनः ||११-१२||

यदि दिवि सूर्य-सहस्रस्य भाः युगपत् उत्थिता भवेत्, 
(तर्हि)सा तस्य महात्मनः भासः सदृशी स्यात् |

तत्रैकस्थं जगत्कृत्स्नं प्रविभक्तमनेकधा |
अपश्यद्देवदेवस्य शरीरे पाण्डवस्तदा ||११-१३||

तत्र एकस्थम् जगत् कृत्स्नम् प्रविभक्तम् अनेकधा |
अपश्यत् देव-देवस्य शरीरे पाण्डवः तदा ||११-१३||

पाण्डवः तदा अनेकधा प्रविभक्तम् कृत्स्नम् जगत्, 
तत्र देव-देवस्य शरीरे एकस्थम् अपश्यत् |

ततः स विस्मयाविष्टो हृष्टरोमा धनञ्जयः |
प्रणम्य शिरसा देवं कृताञ्जलिरभाषत ||११-१४||

ततः सः विस्मय-आविष्टः हृष्ट-रोमा धनञ्जयः |
प्रणम्य शिरसा देवम् कृत-अञ्जलिः अभाषत ||११-१४||

ततः विस्मय-आविष्टः हृष्ट-रोमा सः धनञ्जयः, देवम्
शिरसा प्रणम्य, कृत-अञ्जलिः अभाषत |

अर्जुन उवाच |
अर्जुनः उवाच |

पश्यामि देवांस्तव देव देहे
        सर्वांस्तथा भूतविशेषसङ्घान् |
ब्रह्माणमीशं कमलासनस्थ-
        मृषींश्च सर्वानुरगांश्च दिव्यान् ||११-१५||

पश्यामि देवान् तव देव देहे
        सर्वान् तथा भूत-विशेष-सङ्घान् |
ब्रह्माणम् ईशम् कमल-आसनस्थं
        ऋषीन् च सर्वान् उरगान् च दिव्यान् ||११-१५||

हे देव!(अहं)तव देहे सर्वान् देवान्, तथा
भूत-विशेष-सङ्घान्, कमल-आसनस्थं ईशम्
ब्रह्माणम् च, सर्वान् ऋषीन्, दिव्यान् उरगान् च पश्यामि |

अनेकबाहूदरवक्त्रनेत्रं
        पश्यामि त्वां सर्वतोऽनन्तरूपम् |
नान्तं न मध्यं न पुनस्तवादिं
        पश्यामि विश्वेश्वर  विश्वरूप ||११-१६||

अनेक-बाहु-उदर-वक्त्र-नेत्रम्
        पश्यामि त्वाम् सर्वतः अनन्त-रूपम् |
न अन्तम् न मध्यम् न पुनः तव आदिम्
        पश्यामि विश्वेश्वर विश्वरूप ||११-१६||

(अहं)त्वाम् अनेक-बाहु-उदर-वक्त्र-नेत्रम् सर्वतः
अनन्त-रूपम् पश्यामि | हे विश्वरूप विश्वेश्वर!
पुनः तव अन्तम् मध्यम् आदिम् न पश्यामि |

किरीटिनं गदिनं चक्रिणं च
        तेजोराशिं सर्वतो दीप्तिमन्तम् |
पश्यामि त्वां दुर्निरीक्ष्यं समन्ताद्
        दीप्तानलार्कद्युतिमप्रमेयम् ||११-१७||

किरीटिनम् गदिनम् चक्रिणम् च
        तेजो-राशिम् सर्वतः दीप्तिमन्तम् |
पश्यामि त्वाम् दुर्निरीक्ष्यम् समन्तात्
        दीप्त-अनल-अर्क-द्युतिम् अप्रमेयम् ||११-१७||

त्वाम् किरीटिनम्, गदिनम्, चक्रिणम्, तेजो-राशिम्
सर्वतः दीप्तिमन्तम्, समन्तात् दीप्त-अनल-अर्क-द्युतिम्
अप्रमेयम् दुर्निरीक्ष्यम् च पश्यामि |

त्वमक्षरं परमं वेदितव्यं
        त्वमस्य विश्वस्य परं निधानम् |
त्वमव्ययः शाश्वतधर्मगोप्ता
        सनातनस्त्वं पुरुषो मतो मे ||११-१८||

त्वम् अक्षरम् परमम् वेदितव्यम्
        त्वम् अस्य विश्वस्य परम् निधानम् |
त्वम् अव्ययः शाश्वत-धर्म-गोप्ता
        सनातनः त्वम् पुरुषः मतः मे ||११-१८||

त्वम् वेदितव्यम् परमम् अक्षरम्, त्वम् अस्य विश्वस्य
परम् निधानम्, त्वम् अव्ययः शाश्वत-धर्म-गोप्ता, 
त्वम् सनातनः पुरुषः मे मतः |

अनादिमध्यान्तमनन्तवीर्य-
        मनन्तबाहुं शशिसूर्यनेत्रम् |
पश्यामि त्वां दीप्तहुताशवक्त्रं
        स्वतेजसा विश्वमिदं तपन्तम् ||११-१९||

अनादि-मध्य-अन्तम् अनन्त-वीर्यम्
        अनन्त-बाहुम् शशि-सूर्य-नेत्रम् |
पश्यामि त्वाम् दीप्त-हुताश-वक्त्रम्
        स्व-तेजसा विश्वम् इदम् तपन्तम् ||११-१९||

अनादि-मध्य-अन्तम्, अनन्त-वीर्यम्, अनन्त-बाहुम्, 
शशि-सूर्य-नेत्रम्, दीप्त-हुताश-वक्त्रम्, स्व-तेजसा
इदम् विश्वम् तपन्तम्, त्वाम् पश्यामि |

द्यावापृथिव्योरिदमन्तरं हि
        व्याप्तं त्वयैकेन दिशश्च सर्वाः |
दृष्ट्वाद्भुतं रूपमुग्रं तवेदं
        लोकत्रयं प्रव्यथितं महात्मन् ||११-२०||

द्यावा-पृथिव्योः इदम् अन्तरम् हि
        व्याप्तम् त्वया एकेन दिशः च सर्वाः |
दृष्ट्वा अद्भुतम् रूपम् उग्रम् तव इदम्
        लोक-त्रयम् प्रव्यथितम् महात्मन् ||११-२०||

हे महात्मन्!त्वया एकेन द्यावा-पृथिव्योः इदम्
अन्तरम् व्याप्तम्, सर्वाः दिशः च (व्याप्ताः), इदम् तव
अद्भुतम् उग्रम् रूपम् दृष्ट्वा लोक-त्रयम् प्रव्यथितम् हि |

अमी हि त्वां सुरसङ्घा विशन्ति
        केचिद्भीताः प्राञ्जलयो गृणन्ति |
स्वस्तीत्युक्त्वा महर्षिसिद्धसङ्घाः
        स्तुवन्ति त्वां स्तुतिभिः पुष्कलाभिः ||११-२१||

अमी हि त्वाम् सुर-सङ्घाः विशन्ति
        केचित् भीताः प्राञ्जलयः गृणन्ति |
स्वस्ति इति उक्त्वा महर्षि-सिद्ध-सङ्घाः
        स्तुवन्ति त्वाम् स्तुतिभिः पुष्कलाभिः ||११-२१||

अमी हि सुर-सङ्घाः त्वाम् विशन्ति, केचित् भीताः प्राञ्जलयः
गृणन्ति; महर्षि-सिद्ध-सङ्घाः स्वस्ति इति उक्त्वा पुष्कलाभिः
स्तुतिभिः त्वाम् स्तुवन्ति |

रुद्रादित्या वसवो ये च साध्या
        विश्वेऽश्विनौ मरुतश्चोष्मपाश्च |
गन्धर्वयक्षासुरसिद्धसङ्घा
        वीक्षन्ते त्वां विस्मिताश्चैव सर्वे ||११-२२||

रुद्र-आदित्याः वसवः ये च साध्याः
        विश्वे अश्विनौ मरुतः च उष्मपाः च |
गन्धर्व-यक्ष-असुर-सिद्ध-सङ्घाः
        वीक्षन्ते त्वाम् विस्मिताः च एव सर्वे ||११-२२||

रुद्र-आदित्याः, वसवः, ये च साध्याः, विश्वे अश्विनौ च, 
मरुतः, उष्मपाः च, गन्धर्व-यक्ष-असुर-सिद्ध-सङ्घाः
च सर्वे विस्मिताः एव त्वाम् वीक्षन्ते |

रूपं महत्ते बहुवक्त्रनेत्रं
        महाबाहो बहुबाहूरुपादम् |
बहूदरं बहुदंष्ट्राकरालं
        दृष्ट्वा लोकाः प्रव्यथितास्तथाहम् ||११-२३||

रूपम् महत् ते बहु-वक्त्र-नेत्रम्
        महा-बाहो बहु-बाहु-ऊरु-पादम् |
बहु-उदरम् बहु-दंष्ट्रा-करालम्
        दृष्ट्वा लोकाः प्रव्यथिताः तथा अहम् ||११-२३||

हे महा-बाहो!बहु-वक्त्र-नेत्रम्, बहु-बाहु-ऊरु-पादम्, 
बहु-उदरम्, बहु-दंष्ट्रा-करालम् ते महत् रूपम् दृष्ट्वा
लोकाः प्रव्यथिताः, तथा अहम् (अपि व्यथितः अस्मि).

नभःस्पृशं दीप्तमनेकवर्णं
        व्यात्ताननं दीप्तविशालनेत्रम् |
दृष्ट्वा हि त्वां प्रव्यथितान्तरात्मा
        धृतिं न विन्दामि शमं च विष्णो ||११-२४||

नभः-स्पृशम् दीप्तम् अनेक-वर्णम्
        व्यात्त-आननम् दीप्त-विशाल-नेत्रम् |
दृष्ट्वा हि त्वाम् प्रव्यथित-अन्तर-आत्मा
        धृतिम् न विन्दामि शमम् च विष्णो ||११-२४||

हे विष्णो!त्वाम् नभः-स्पृशम्, दीप्तम्, अनेक-वर्णम्, 
व्यात्त-आननम्, दीप्त-विशाल-नेत्रम्, दृष्ट्वा हि (अहं)
प्रव्यथित-अन्तर-आत्मा (भूत्वा)धृतिम् शमम् च न विन्दामि |

दंष्ट्राकरालानि च ते मुखानि
        दृष्ट्वैव कालानलसन्निभानि |
दिशो न जाने न लभे च शर्म
        प्रसीद देवेश जगन्निवास ||११-२५||

दंष्ट्रा-करालानि च ते मुखानि
        दृष्ट्वा एव काल-अनल-सन्निभानि |
दिशः न जाने न लभे च शर्म
        प्रसीद देवेश जगत्-निवास ||११-२५||

हे देवेश!हे जगत्-निवास!काल-अनल-सन्निभानि
दंष्ट्रा-करालानि च ते मुखानि दृष्ट्वा एव (अहं)दिशः
न जाने, शर्म च न लभे, (अतः त्वं)प्रसीद |

अमी च त्वां धृतराष्ट्रस्य पुत्राः
        सर्वे सहैवावनिपालसङ्घैः |
भीष्मो द्रोणः सूतपुत्रस्तथासौ
        सहास्मदीयैरपि योधमुख्यैः ||११-२६||
वक्त्राणि ते त्वरमाणा विशन्ति
        दंष्ट्राकरालानि भयानकानि |
केचिद्विलग्ना दशनान्तरेषु
        सन्दृश्यन्ते चूर्णितैरुत्तमाङ्गैः ||११-२७||

अमी च त्वाम् धृतराष्ट्रस्य पुत्राः
        सर्वे सह एव अवनिपाल-सङ्घैः |
भीष्मः द्रोणः सूत-पुत्रः तथा असौ
        सह अस्मदीयैः अपि योध-मुख्यैः ||११-२६||
वक्त्राणि ते त्वरमाणाः विशन्ति
        दंष्ट्रा-करालानि भयानकानि |
केचित् विलग्नाः दशन-अन्तरेषु
        सन्दृश्यन्ते चूर्णितैः उत्तम-अङ्गैः ||११-२७||

अमी च सर्वे धृतराष्ट्रस्य पुत्राः अवनिपाल-सङ्घैः सह एव, 
तथा भीष्मः द्रोणः असौ सूत-पुत्रः अस्मदीयैः अपि योध-मुख्यैः
सह त्वाम् विशन्ति |ते दंष्ट्रा-करालानि भयानकानि वक्त्राणि
त्वरमाणाः (विशन्ति), केचित् दशन-अन्तरेषु विलग्नाः चूर्णितैः
उत्तम-अङ्गैः (युक्ताः)सन्दृश्यन्ते |

यथा नदीनां बहवोऽम्बुवेगाः
        समुद्रमेवाभिमुखा द्रवन्ति |
तथा तवामी नरलोकवीरा
        विशन्ति वक्त्राण्यभिविज्वलन्ति ||११-२८||

यथा नदीनाम् बहवः अम्बु-वेगाः
        समुद्रम् एव अभिमुखाः द्रवन्ति |
तथा तव अमी नर-लोक-वीराः
        विशन्ति वक्त्राणि अभिविज्वलन्ति ||११-२८||

यथा नदीनाम् बहवः अम्बु-वेगाः अभिमुखाः समुद्रम्
एव द्रवन्ति, तथा अमी नर-लोक-वीराः तव अभिविज्वलन्ति वक्त्राणि विशन्ति |

यथा प्रदीप्तं ज्वलनं पतङ्गा
        विशन्ति नाशाय समृद्धवेगाः |
तथैव नाशाय विशन्ति लोकास्-
        तवापि वक्त्राणि समृद्धवेगाः ||११-२९||

यथा प्रदीप्तम् ज्वलनम् पतङ्गाः
        विशन्ति नाशाय समृद्ध-वेगाः |
तथा एव नाशाय विशन्ति लोकाः
        तव अपि वक्त्राणि समृद्ध-वेगाः ||११-२९||

यथा पतङ्गाः समृद्ध-वेगाः नाशाय प्रदीप्तम् ज्वलनम्
विशन्ति, तथा एव लोकाः समृद्ध-वेगाः नाशाय तव अपि वक्त्राणि विशन्ति |

लेलिह्यसे ग्रसमानः समन्ताल्-
        लोकान्समग्रान्वदनैर्ज्वलद्भिः |
तेजोभिरापूर्य जगत्समग्रं
        भासस्तवोग्राः प्रतपन्ति विष्णो ||११-३०||

लेलिह्यसे ग्रसमानः समन्तात्
        लोकान् समग्रान् वदनैः ज्वलद्भिः |
तेजोभिः आपूर्य जगत् समग्रम्
        भासः तव उग्राः प्रतपन्ति विष्णो ||११-३०||

हे विष्णो!समन्तात् ज्वलद्भिः वदनैः समग्रान् लोकान्
ग्रसमानः (त्वं)लेलिह्यसे, तव उग्राः भासः तेजोभिः
समग्रम् जगत् आपूर्य प्रतपन्ति |

आख्याहि मे को भवानुग्ररूपो
        नमोऽस्तु ते देववर प्रसीद |
विज्ञातुमिच्छामि भवन्तमाद्यं
        न हि प्रजानामि तव प्रवृत्तिम् ||११-३१||

आख्याहि मे को भवानुग्ररूपो
        नमः अस्तु ते देववर प्रसीद |
विज्ञातुम् इच्छामि भवन्तम् आद्यम्
        न हि प्रजानामि तव प्रवृत्तिम् ||११-३१||

हे देववर!ते नमः अस्तु, (त्वं)प्रसीद, भवान्
उग्र-रूपः कः (अस्ति)?(तत्)मे आख्याहि | (अहं)आद्यम्
भवन्तम् विज्ञातुम् इच्छामि |
तव प्रवृत्तिम् हि (अहं)न प्रजानामि |


श्रीभगवानुवाच |
श्रीभगवान् उवाच |

कालोऽस्मि लोकक्षयकृत्प्रवृद्धो
        लोकान्समाहर्तुमिह प्रवृत्तः |
ऋतेऽपि त्वां न भविष्यन्ति सर्वे
        येऽवस्थिताः प्रत्यनीकेषु योधाः ||११-३२||

कालः अस्मि लोक-क्षय-कृत् प्रवृद्धः
        लोकान् समाहर्तुम् इह प्रवृत्तः |
ऋते अपि त्वाम् न भविष्यन्ति सर्वे
        ये अवस्थिताः प्रत्यनीकेषु योधाः ||११-३२||

(अहं)लोक-क्षय-कृत् प्रवृद्धः कालः अस्मि, इह लोकान्
समाहर्तुम् प्रवृत्तः (अस्मि), त्वाम् ऋते अपि प्रत्यनीकेषु
ये योधाः अवस्थिताः, (ते)सर्वे न भविष्यन्ति |

तस्मात्त्वमुत्तिष्ठ यशो लभस्व
        जित्वा शत्रून् भुङ्क्ष्व राज्यं समृद्धम् |
मयैवैते निहताः पूर्वमेव
        निमित्तमात्रं भव सव्यसाचिन् ||११-३३||

तस्मात् त्वम् उत्तिष्ठ यशः लभस्व
        जित्वा शत्रून् भुङ्क्ष्व राज्यम् समृद्धम् |
मया एव एते निहताः पूर्वम् एव
        निमित्त-मात्रम् भव सव्य-साचिन् ||११-३३||

तस्मात् हे सव्य-साचिन्!त्वम् उत्तिष्ठ, यशः लभस्व, 
शत्रून् जित्वा समृद्धम् राज्यम् भुङ्क्ष्व | मया एव एते
पूर्वम् एव निहताः, (त्वं)निमित्त-मात्रम् भव |

द्रोणं च भीष्मं च जयद्रथं च
        कर्णं तथान्यानपि योधवीरान् |
मया हतांस्त्वं जहि मा व्यथिष्ठा
        युध्यस्व जेतासि रणे सपत्नान् ||११-३४||

द्रोणम् च भीष्मम् च जयद्रथम् च
        कर्णम् तथा अन्यान् अपि योध-वीरान् |
मया हतान् त्वम् जहि मा व्यथिष्ठाः
        युध्यस्व जेता असि रणे सपत्नान् ||११-३४||

त्वम् द्रोणम् च भीष्मम् च जयद्रथम् च कर्णम् तथा
मया हतान् अन्यान् अपि योध-वीरान् जहि, मा व्यथिष्ठाः, 
युध्यस्व, रणे सपत्नान् जेता असि |

सञ्जय उवाच |
सञ्जयः उवाच |

एतच्छ्रुत्वा वचनं केशवस्य
        कृताञ्जलिर्वेपमानः किरीटी |
नमस्कृत्वा भूय एवाह कृष्णं
        सगद्गदं भीतभीतः प्रणम्य ||११-३५||

एतत् श्रुत्वा वचनम् केशवस्य
        कृत-अञ्जलिः वेपमानः किरीटी |
नमस्कृत्वा भूयः एव आह कृष्णम्
        सगद्गदम् भीत-भीतः प्रणम्य ||११-३५||

केशवस्य एतत् वचनम् श्रुत्वा, वेपमानः किरीटी
कृत-अञ्जलिः कृष्णम् नमः कृत्वा, भीत-भीतः प्रणम्य
(च)भूयः एव सगद्गदम् आह |

अर्जुन उवाच |
अर्जुनः उवाच |

स्थाने हृषीकेश तव प्रकीर्त्या
        जगत्प्रहृष्यत्यनुरज्यते च |
रक्षांसि भीतानि दिशो द्रवन्ति
        सर्वे नमस्यन्ति च सिद्धसङ्घाः ||११-३६||

स्थाने हृषीकेश तव प्रकीर्त्या
        जगत् प्रहृष्यति अनुरज्यते च |
रक्षांसि भीतानि दिशः द्रवन्ति
        सर्वे नमस्यन्ति च सिद्ध-सङ्घाः ||११-३६||

हे हृषीकेश!स्थाने, तव प्रकीर्त्या जगत् प्रहृष्यति, 
अनुरज्यते च, भीतानि रक्षांसि दिशः द्रवन्ति, सर्वे च
सिद्ध-सङ्घाः नमस्यन्ति |

कस्माच्च ते न नमेरन्महात्मन्
        गरीयसे ब्रह्मणोऽप्यादिकर्त्रे |
अनन्त देवेश जगन्निवास
        त्वमक्षरं सदसत्तत्परं यत् ||११-३७||

कस्मात् च ते न नमेरन् महात्मन्
        गरीयसे ब्रह्मणः अपि आदि-कर्त्रे |
अनन्त देवेश जगत् निवास
        त्वम् अक्षरम् सत् असत् तत् परं यत् ||११-३७||

हे महात्मन्!अनन्त, देवेश!ब्रह्मणः अपि
गरीयसे आदि-कर्त्रे(तुभ्यं)ते कस्मात् च न नमेरन्, 
हे जगत्-निवास!यत् सत् असत् (अस्ति)तत् परं अक्षरम् त्वम्

त्वमादिदेवः पुरुषः पुराणस्-
        त्वमस्य विश्वस्य परं निधानम् |
वेत्तासि वेद्यं च परं च धाम
        त्वया ततं विश्वमनन्तरूप ||११-३८||

त्वम् आदिदेवः पुरुषः पुराणः
        त्वम् अस्य विश्वस्य परम् निधानम् |
वेत्ता असि वेद्यम् च परम् च धाम
        त्वया ततम् विश्वम् अनन्त-रूप ||११-३८||

त्वम् आदिदेवः, पुराणः पुरुषः, त्वम् अस्य विश्वस्य परम्
निधानम्, (त्वम्)वेत्ता च वेद्यम्. परम् धाम ह् चासि |
हे अनन्त-रूप!त्वया विश्वम् ततम् |

वायुर्यमोऽग्निर्वरुणः शशाङ्कः
        प्रजापतिस्त्वं प्रपितामहश्च |
नमो नमस्तेऽस्तु सहस्रकृत्वः
        पुनश्च भूयोऽपि नमो नमस्ते ||११-३९||

वायुः यमः अग्निः वरुणः शशाङ्कः
        प्रजापतिः त्वम् प्रपितामहः च |
नमः नमः ते अस्तु सहस्र-कृत्वः
        पुनः च भूयः अपि नमः नमः ते ||११-३९||

त्वम् वायुः यमः अग्निः वरुणः शशाङ्कः प्रजापतिः च
प्रपितामहः (असि)ते सहस्र-कृत्वः, नमः नमः, 
पुनः च भूयः अपि ते नमः नमः अस्तु |

नमः पुरस्तादथ पृष्ठतस्ते
        नमोऽस्तु ते सर्वत एव सर्व |
अनन्तवीर्यामितविक्रमस्त्वं
        सर्वं समाप्नोषि ततोऽसि सर्वः ||११-४०||

नमः पुरस्तात् अथ पृष्ठतः ते
        नमः अस्तु ते सर्वतः एव सर्व |
अनन्त-वीर्य-अमित-विक्रमः त्वम्
        सर्वम् समाप्नोषि ततः असि सर्वः ||११-४०||

हे सर्व!ते पुरस्तात् नमः, अथ ते पृष्ठतः नमः, 
(ते)सर्वतः एव (नमः अस्तु), हे अनन्त-वीर्य!त्वम्-अमित-विक्रमः
सर्वम् समाप्नोषि ततः सर्वः असि |

सखेति मत्वा प्रसभं यदुक्तं
        हे कृष्ण हे यादव हे सखेति |
अजानता महिमानं तवेदं
        मया प्रमादात्प्रणयेन वापि ||११-४१||
यच्चावहासार्थमसत्कृतोऽसि
        विहारशय्यासनभोजनेषु |
एकोऽथवाप्यच्युत तत्समक्षं
        तत्क्षामये त्वामहमप्रमेयम् ||११-४२||

सखा इति मत्वा प्रसभम् यत् उक्तम्
        हे कृष्ण हे यादव हे सखा इति |
अजानता महिमानम् तव इदम्
        मया प्रमादात् प्रणयेन वा अपि ||११-४१||
यत् च अवहासार्थम् असत् कृतः असि
        विहार-शय्या-आसन-भोजनेषु |
एकः अथवा अपि अच्युत तत् समक्षम्
        तत् क्षामये त्वाम् अहम् अप्रमेयम् ||११-४२||

तव इदम् महिमानम् अजानता मया सखा इति मत्वा, 'हे कृष्ण!
हे यादव, हे सखा!'इति प्रमादात् प्रणयेन वा अपि प्रसभम्
यत् उक्तम्; हे अच्युत!यत् च विहार-शय्या-आसन-भोजनेषु, 
अवहासार्थम् एकः अथवा तत् समक्षम् अपि, असत् कृतः
असि तत् अहम् अप्रमेयम् त्वाम् क्षामये |

पितासि लोकस्य चराचरस्य
        त्वमस्य पूज्यश्च गुरुर्गरीयान् |
न त्वत्समोऽस्त्यभ्यधिकः कुतोऽन्यो
        लोकत्रयेऽप्यप्रतिमप्रभाव ||११-४३||

पिता असि लोकस्य चर-अचरस्य
        त्वम् अस्य पूज्यः च गुरुः गरीयान् |
न त्वत् समः अस्ति अभ्यधिकः कुतः अन्यः
        लोक-त्रये अपि अप्रतिम-प्रभाव ||११-४३||

हे अप्रतिम-प्रभाव!त्वम् अस्य चर-अचरस्य लोकस्य पिता, 
गरीयान् पूज्यः गुरुः च असि, लोक-त्रये अपि त्वत् समः न अस्ति, 
कुतः अभ्यधिकः अन्यः?

तस्मात्प्रणम्य प्रणिधाय कायं
        प्रसादये त्वामहमीशमीड्यम् |
पितेव पुत्रस्य सखेव सख्युः
        प्रियः प्रियायार्हसि देव सोढुम् ||११-४४||

तस्मात् प्रणम्य प्रणिधाय कायम्
        प्रसादये त्वाम् अहम् ईशम् ईड्यम् |
पिता इव पुत्रस्य सखा इव सख्युः
        प्रियः प्रियायाः अर्हसि देव सोढुम् ||११-४४||

हे देव!तस्मात् कायम् प्रणिधाय, प्रणम्य, अहम् ईड्यम्
ईशम् त्वाम् प्रसादये, पुत्रस्य (अपराधं)पिता इव, 
सख्युः (अपराधं)सखा , प्रियायाः (अपराधं)प्रियः (इव)
(मम अपराधान्)सोढुम् अर्हसि |

अदृष्टपूर्वं हृषितोऽस्मि दृष्ट्वा
        भयेन च प्रव्यथितं मनो मे |
तदेव मे दर्शय देव रूपं
        प्रसीद देवेश जगन्निवास ||११-४५||

अदृष्ट-पूर्वम् हृषितः अस्मि दृष्ट्वा
        भयेन च प्रव्यथितम् मनः मे |
तत् एव मे दर्शय देव रूपम्
        प्रसीद देवेश जगत्-निवास ||११-४५||

हे देवेश!हे जगत्-निवास!अदृष्ट-पूर्वम् (विश्वरूपं त्वां)
दृष्ट्वा (अहं)हृषितः अस्मि, मे मनः भयेन प्रव्यथितम् (अस्ति, अतः)
हे देव!(त्वं)प्रसीद च तत् एव (पूर्वं)रूपम् मे दर्शय |

किरीटिनं गदिनं चक्रहस्तं
        इच्छामि त्वां द्रष्टुमहं तथैव |
तेनैव रूपेण चतुर्भुजेन
        सहस्रबाहो भव विश्वमूर्ते ||११-४६||

किरीटिनम् गदिनम् चक्र-हस्तम्
        इच्छामि त्वाम् द्रष्टुम् अहम् तथा एव |
तेन एव रूपेण चतुः-भुजेन
        सहस्र-बाहो भव विश्व-मूर्ते ||११-४६||

हे सहस्र-बाहो!हे विश्व-मूर्ते!अहम् त्वाम् किरीटिनम्
गदिनम् (च)तथा एव चक्र-हस्तम् द्रष्टुम् इच्छामि, 
(तस्मात्)तेन एव चतुः-भुजेन रूपेण (युक्तः)भव |

श्रीभगवानुवाच |
श्रीभगवान् उवाच |

मया प्रसन्नेन तवार्जुनेदं
        रूपं परं दर्शितमात्मयोगात् |
तेजोमयं विश्वमनन्तमाद्यं
        यन्मे त्वदन्येन न दृष्टपूर्वम् ||११-४७||

मया प्रसन्नेन तव अर्जुन इदम्
        रूपम् परम् दर्शितम् आत्म-योगात् |
तेजोमयम् विश्वम् अनन्तम् आद्यम्
        यत् मे त्वत् अन्येन न दृष्ट-पूर्वम् ||११-४७||

हे अर्जुन!यत् त्वत् अन्येन दृष्ट-पूर्वम् न, (तत्)इदम् मे
तेजोमयम् विश्वम् अनन्तम् आद्यम् परम् रूपम् प्रसन्नेन
मया आत्म-योगात् तव दर्शितम् |

न वेदयज्ञाध्ययनैर्न दानैर्-
        न च क्रियाभिर्न तपोभिरुग्रैः |
एवं रूपः शक्य अहं नृलोके
        द्रष्टुं त्वदन्येन कुरुप्रवीर ||११-४८||

न वेद-यज्ञ-अध्ययनैः न दानैः
        न च क्रियाभिः न तपोभिः उग्रैः |
एवम् रूपः शक्यः अहम् नृ-लोके
        द्रष्टुम् त्वत् अन्येन कुरु-प्रवीर ||११-४८||

हे कुरु-प्रवीर!अहम् एवम् रूपः नृ-लोके न वेद-यज्ञ-अध्ययनैः
न, दानैः न, क्रियाभिः न, उग्रैः तपोभिः चन त्वत् अन्येन द्रष्टुम् शक्यः |

मा ते व्यथा मा च विमूढभावो
        दृष्ट्वा रूपं घोरमीदृङ्ममेदम् |
व्यपेतभीः प्रीतमनाः पुनस्त्वं
        तदेव मे रूपमिदं प्रपश्य ||११-४९||

मा ते व्यथा मा च विमूढ-भावः
        दृष्ट्वा रूपम् घोरम् ईदृक् मम इदम् |
व्यपेत-भीः प्रीत-मनाः पुनः त्वम्
        तत् एव मे रूपम् इदम् प्रपश्य ||११-४९||

मम इदम् ईदृक् घोरम् रूपम् दृष्ट्वा ते व्यथा मा
(अस्तु), विमूढ-भावः च मा (अस्तु)| त्वम् व्यपेत-भीः
प्रीत-मनाः (भूत्वा)पुनः तत् एव इदम् मे रूपम् प्रपश्य |

सञ्जय उवाच |
सञ्जयः उवाच |

इत्यर्जुनं वासुदेवस्तथोक्त्वा
        स्वकं रूपं दर्शयामास भूयः |
आश्वासयामास च भीतमेनं
        भूत्वा पुनः सौम्यवपुर्महात्मा ||११-५०||

इति अर्जुनम् वासुदेवः तथा उक्त्वा
        स्वकम् रूपम् दर्शयामास भूयः |
आश्वासयामास च भीतम् एनम्
        भूत्वा पुनः सौम्य-वपुः महात्मा ||११-५०||

महात्मा वासुदेवः इति तथा अर्जुनम् उक्त्वा भूयः स्वकम्
रूपम् दर्शयामास | पुनः च सौम्य-वपुः भूत्वा, भीतम्
एनम् आश्वासयामास |

अर्जुन उवाच
अर्जुनः उवाच |

दृष्ट्वेदं मानुषं रूपं तव सौम्यं जनार्दन |
इदानीमस्मि संवृत्तः सचेताः प्रकृतिं गतः ||११-५१||

दृष्ट्वा इदम् मानुषम् रूपम् तव सौम्यम् जनार्दन |
इदानीम् अस्मि संवृत्तः सचेताः प्रकृतिम् गतः ||११-५१||

हे जनार्दन!तव इदम् मानुषम् सौम्यम् रूपम् दृष्ट्वा
(अहं)इदानीम् सचेताः संवृत्तः अस्मि प्रकृतिम् गतः (अस्मि)|

श्रीभगवानुवाच |
श्रीभगवान् उवाच |

सुदुर्दर्शमिदं रूपं दृष्टवानसि यन्मम |
देवा अप्यस्य रूपस्य नित्यं दर्शनकाङ्क्षिणः ||११-५२||

सुदुर्दर्शम् इदम् रूपम् दृष्टवान् असि यत् मम |
देवाः अपि अस्य रूपस्य नित्यम् दर्शन-काङ्क्षिणः ||११-५२||

यत् मम सुदुर्दर्शम् इदम् रूपम् दृष्टवान् असि, अस्य
रूपस्य देवाः अपि नित्यम् दर्शन-काङ्क्षिणः (सन्ति).

नाहं वेदैर्न तपसा न दानेन न चेज्यया |
शक्य एवंविधो द्रष्टुं दृष्टवानसि मां यथा ||११-५३||

न अहम् वेदैः न तपसा न दानेन न च इज्यया |
शक्यः एवम्-विधः द्रष्टुम् दृष्टवान् असि माम् यथा ||११-५३||

(त्वं)यथा माम् दृष्टवान् असि, एवम्-विधः अहम् न वेदैः, 
न तपसा, न दानेन, न च इज्यया द्रष्टुम् शक्यः (अस्मि).

भक्त्या त्वनन्यया शक्य अहमेवंविधोऽर्जुन |
ज्ञातुं द्रष्टुं च तत्त्वेन प्रवेष्टुं च परन्तप ||११-५४||

भक्त्या तु अनन्यया शक्यः अहम् एवम्-विधः अर्जुन |
ज्ञातुम् द्रष्टुम् च तत्त्वेन प्रवेष्टुम् च परन्तप ||११-५४||

हे परन्तप अर्जुन!अहम् एवम्-विधः तत्त्वेन ज्ञातुम् च
द्रष्टुम् प्रवेष्टुम् च अनन्यया भक्त्या तु शक्यः |

मत्कर्मकृन्मत्परमो मद्भक्तः सङ्गवर्जितः |
निर्वैरः सर्वभूतेषु यः स मामेति पाण्डव ||११-५५||

मत्-कर्म-कृत् मत्-परमः मत्-भक्तः सङ्ग-वर्जितः |
निर्वैरः सर्व-भूतेषु यः सः माम् एति पाण्डव ||११-५५||

हे पाण्डव!यः मत्-कर्म-कृत्, मत्-परमः, 
सङ्ग-वर्जितः सर्व-भूतेषु निर्वैरः मत्-भक्तः (अस्ति), 
सः माम् एति |

ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे विश्वरूपदर्शनयोगो नामैकादशोऽध्यायः ||११||

ॐ तत् सत् इति श्रीमत् भगवत् गीतासु उपनिषत्सु ब्रह्म-विद्यायाम् योग-शास्त्रे श्रीकृष्ण-अर्जुन-संवादे विश्व-रूप-दर्शन-योगः नाम एकादशः अध्यायः ||११||