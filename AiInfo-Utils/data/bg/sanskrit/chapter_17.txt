*** NEW PAGE ***
        अर्जुन उवाच |
ये शास्त्रविधिमुत्सृज्य यजन्ते श्रद्धयान्विताः |
तेषां निष्ठा तु का कृष्ण सत्त्वमाहो रजस्तमः ||१७- १||
*** NEW PARA ***
हे कृष्ण!ये शास्त्र-विधिम् उत्सृज्य, श्रद्धया अन्विताः
(सन्तः)यजन्ते, तेषां तु का निष्ठा?सत्त्वम् रजः आहो तमः ? 


*** NEW PAGE ***
        श्रीभगवानुवाच |
त्रिविधा भवति श्रद्धा देहिनां सा स्वभावजा |
सात्त्विकी राजसी चैव तामसी चेति तां शृणु ||१७- २||
*** NEW PARA ***
देहिनाम् (या)स्वभावजा श्रद्धा, सा सात्त्विकी च राजसी (च)
तामसी च एव इति त्रिविधा भवति, ताम् शृणु |


*** NEW PAGE ***
सत्त्वानुरूपा सर्वस्य श्रद्धा भवति भारत |
श्रद्धामयोऽयं पुरुषो यो यच्छ्रद्धः स एव सः ||१७- ३||
*** NEW PARA ***
हे भारत!सर्वस्य सत्त्व-अनुरूपा श्रद्धा भवति, अयम्
पुरुषः श्रद्धामयः (अस्ति), यः यत् श्रद्धः (भवति), सः एव सः |


*** NEW PAGE ***
यजन्ते सात्त्विका देवान्यक्षरक्षांसि राजसाः |
प्रेतान्भूतगणांश्चान्ये यजन्ते तामसा जनाः ||१७- ४||
*** NEW PARA ***
सात्त्विकाः देवान् यजन्ते, राजसाः यक्ष-रक्षांसि (यजन्ते), 
अन्ये तामसाः जनाः प्रेतान् भूतगणान् च यजन्ते |


*** NEW PAGE ***
अशास्त्रविहितं घोरं तप्यन्ते ये तपो जनाः |
दम्भाहंकारसंयुक्ताः कामरागबलान्विताः ||१७- ५||
*** NEW PARA ***
अशास्त्र-विहितम् घोरम् तप्यन्ते ये तपः जनाः |


*** NEW PAGE ***
कर्षयन्तः शरीरस्थं भूतग्राममचेतसः |
मां चैवान्तःशरीरस्थं तान्विद्ध्यासुरनिश्चयान् ||१७- ६||
*** NEW PARA ***
दम्भ-अहंकार-संयुक्ताः काम-राग-बल-अन्विताः ये जनाः
अशास्त्र-विहितम् घोरम् तपः तप्यन्ते, अचेतसः च (ये)
शरीरस्थम् भूत-ग्रामम् अन्तः-शरीरस्थम् माम् एव
कर्षयन्तः तान् आसुर-निश्चयान् विद्धि |


*** NEW PAGE ***
आहारस्त्वपि सर्वस्य त्रिविधो भवति प्रियः |
यज्ञस्तपस्तथा दानं तेषां भेदमिमं शृणु ||१७- ७||
*** NEW PARA ***
सर्वस्य प्रियः आहारः अपि तु त्रिविधः भवति, तथा यज्ञः, तपः, 
दानम् (च सर्वस्य त्रिविधं भवति, त्वं)तेषाम् इमम् भेदम् शृणु |


*** NEW PAGE ***
आयुःसत्त्वबलारोग्यसुखप्रीतिविवर्धनाः |
रस्याः स्निग्धाः स्थिरा हृद्या आहाराः सात्त्विकप्रियाः ||१७- ८||
*** NEW PARA ***
आयुः-सत्त्व-बल-आरोग्य-सुख-प्रीति-विवर्धनाः, रस्याः स्निग्धाः
स्थिराः हृद्याः आहाराः सात्त्विक-प्रियाः (सन्ति).
कट्वम्ललवणात्युष्णतीक्ष्णरूक्षविदाहिनः |


*** NEW PAGE ***
कट्वम्ललवणात्युष्णतीक्ष्णरूक्षविदाहिनः |
आहारा राजसस्येष्टा दुःखशोकामयप्रदाः ||१७- ९||
*** NEW PARA ***
कट्वम्ल-लवण-अति-उष्ण-तीक्ष्ण-रूक्ष-विदाहिनः
दुःख-शोक-आमय-प्रदाः आहाराः राजसस्य इह्टाः (भवति)|


*** NEW PAGE ***
यातयामं गतरसं पूति पर्युषितं च यत् |
उच्छिष्टमपि चामेध्यं भोजनं तामसप्रियम् ||१७- १०||
*** NEW PARA ***
यत् यातयामम्, गत-रसम्, पूति, पर्युषितम् च उच्छिष्टम्
अपि च अमेध्यम् भोजनम् (तत्)तामस-प्रियम् (अस्ति)|


*** NEW PAGE ***
अफलाङ्क्षिभिर्यज्ञो विधिदृष्टो य इज्यते |
यष्टव्यमेवेति मनः समाधाय स सात्त्विकः ||१७- ११||
*** NEW PARA ***
अफल-आकाङ्क्षिभिः (पुरुषैः)यष्टव्यम् एव इति मनः समाधाय
विधि-दृष्टः यः यज्ञः इज्यते, सः सात्त्विकः (यज्ञः मतः)|


*** NEW PAGE ***
अभिसन्धाय तु फलं दम्भार्थमपि चैव यत् |
इज्यते भरतश्रेष्ठ तं यज्ञं विद्धि राजसम् ||१७- १२||
*** NEW PARA ***
हे भरत-श्रेष्ठ!फलम् तु अभिसन्धाय, अपि च दम्भार्थम्
एव यत् इज्यते, तम् यज्ञम् राजसम् विद्धि |


*** NEW PAGE ***
विधिहीनमसृष्टान्नं मन्त्रहीनमदक्षिणम् |
श्रद्धाविरहितं यज्ञं तामसं परिचक्षते ||१७- १३||
*** NEW PARA ***
विधि-हीनम्, असृष्ट-अन्नम्, मन्त्र-हीनम्, अदक्षिणम्, 
श्रद्धा-विरहितम्, (च)यज्ञम् तामसम् परिचक्षते |


*** NEW PAGE ***
देवद्विजगुरुप्राज्ञपूजनं शौचमार्जवम् |
ब्रह्मचर्यमहिंसा च शारीरं तप उच्यते ||१७- १४||
*** NEW PARA ***
देव-द्विज-गुरु-प्राज्ञ-पूजनम्, शौचम्, आर्जवम्, 
ब्रह्मचर्यम्, अहिंसा च (इति)शारीरम् तपः उच्यते |


*** NEW PAGE ***
अनुद्वेगकरं वाक्यं सत्यं प्रियहितं च यत् |
स्वाध्यायाभ्यसनं चैव वाङ्मयं तप उच्यते ||१७- १५||
*** NEW PARA ***
यत् अनुद्वेगकरम् सत्यम् प्रिय-हितम् वाक्यम् च
(यत्)स्वाध्याय-अभ्यसनम् च, (तत्)एव
वाङ्मयम् तपः (इति)उच्यते |


*** NEW PAGE ***
मनः प्रसादः सौम्यत्वं मौनमात्मविनिग्रहः |
भावसंशुद्धिरित्येतत्तपो मानसमुच्यते ||१७- १६||
*** NEW PARA ***
मनः-प्रसादः सौम्यत्वम्, मौनम्, आत्म-विनिग्रहः, 
भाव-संशुद्धिः इति एतत् मानसम् तपः उच्यते |


*** NEW PAGE ***
श्रद्धया परया तप्तं तपस्तत्त्रिविधं नरैः |
अफलाकाङ्क्षिभिर्युक्तैः सात्त्विकं परिचक्षते ||१७- १७||
*** NEW PARA ***
अफल-आकाङ्क्षिभिः युक्तैः नरैः परया श्रद्धया तप्तम्
(यत्)त्रिविधम् तपः, तत् सात्त्विकम् परिचक्षते |


*** NEW PAGE ***
सत्कारमानपूजार्थं तपो दम्भेन चैव यत् |
क्रियते तदिह प्रोक्तं राजसं चलमध्रुवम् ||१७- १८||
*** NEW PARA ***
सत्कार-मान-पूजार्थम् दम्भेन च एव यत् तपः क्रियते, 
तत् इह राजसम्, चलम्, अध्रुवम् प्रोक्तम् |


*** NEW PAGE ***
मूढग्राहेणात्मनो यत्पीडया क्रियते तपः |
परस्योत्सादनार्थं वा तत्तामसमुदाहृतम् ||१७- १९||
*** NEW PARA ***
मूढ-ग्राहेण आत्मनः पीडया परस्य उत्सादनार्थम् वा
यत् तपः क्रियते, तत् तामसम् उदाहृतम् |


*** NEW PAGE ***
दातव्यमिति यद्दानं दीयतेऽनुपकारिणे |
देशे काले च पात्रे च तद्दानं सात्त्विकं स्मृतम् ||१७- २०||
*** NEW PARA ***
दातव्यम् इति यत् दानम् देशे च काले च पात्रे (च)अनुपकारिणे
दीयते, तत् दानम् सात्त्विकम् स्मृतम् |


*** NEW PAGE ***
यत्तु प्रत्युपकारार्थं फलमुद्दिश्य वा पुनः |
दीयते च परिक्लिष्टं तद्दानं राजसं स्मृतम् ||१७- २१||
*** NEW PARA ***
यत् तु प्रति-उपकारार्थम्, फलम् उद्दिश्य, वा पुनः
परिक्लिष्टम् च दीयते, तत् दानम् राजसम् स्मृतम् |


*** NEW PAGE ***
अदेशकाले यद्दानमपात्रेभ्यश्च दीयते |
असत्कृतमवज्ञातं तत्तामसमुदाहृतम् ||१७- २२||
*** NEW PARA ***
यत् दानम् असत्कृतम् अवज्ञातम्, अदेश-काले अपात्रेभ्यः
च दीयते, तत् तामसम् उदाहृतम् |


*** NEW PAGE ***
ॐतत्सदिति निर्देशो ब्रह्मणस्त्रिविधः स्मृतः |
ब्राह्मणास्तेन वेदाश्च यज्ञाश्च विहिताः पुरा ||१७- २३||
*** NEW PARA ***
ॐ तत् सत् इति ब्रह्मणः त्रिविधः निर्देशः स्मृतः
तेन ब्राह्मणाः वेदाः च यज्ञाः च पुरा विहिताः |


*** NEW PAGE ***
तस्मादोमित्युदाहृत्य यज्ञदानतपःक्रियाः |
प्रवर्तन्ते विधानोक्ताः सततं ब्रह्मवादिनाम् ||१७- २४||
*** NEW PARA ***
तस्मात् ब्रह्म-वादिनाम् विधान-उक्ताः यज्ञ-दान-तपः-क्रियाः
ॐ इति उदाहृत्य सततम् प्रवर्तन्ते |


*** NEW PAGE ***
तदित्यनभिसन्धाय फलं यज्ञतपःक्रियाः |
दानक्रियाश्च विविधाः क्रियन्ते मोक्षकाङ्क्षिभिः ||१७- २५||
*** NEW PARA ***
मोक्ष-काङ्क्षिभिः तत् इति (उदाहृत्य)फलम् अनभिसन्धाय
विविधाः यज्ञ-तपः-क्रियाः दान-क्रियाः च क्रियन्ते |


*** NEW PAGE ***
सद्भावे साधुभावे च सदित्येतत्प्रयुज्यते |
प्रशस्ते कर्मणि तथा सच्छब्दः पार्थ युज्यते ||१७- २६||
*** NEW PARA ***
(ज्ञानिभिः)सत् इति एतत् सत्-भावे च साधु-भावे च प्रयुज्यते, 
तथा हे पार्थ!प्रशस्ते कर्मणि सत् शब्दः युज्यते |


*** NEW PAGE ***
यज्ञे तपसि दाने च स्थितिः सदिति चोच्यते |
कर्म चैव तदर्थीयं सदित्येवाभिधीयते ||१७- २७||
*** NEW PARA ***
यज्ञे तपसि दाने च स्थितिः सत् इति च उच्यते | तत्-अर्थीयम्


*** NEW PAGE ***
अश्रद्धया हुतं दत्तं तपस्तप्तं कृतं च यत् |
असदित्युच्यते पार्थ न च तत्प्रेत्य नो इह ||१७- २८||
*** NEW PARA ***
हे पार्थ!अश्रद्धया हुतम् दत्तम्, तपः तप्तम्, यत्
च कृतम्, तत् असत् इति उच्यते; (तत्)प्रेत्य, 
इह (अपि)च न (फलप्रदं)नो (भवति)|


*** NEW PAGE ***
ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे श्रद्धात्रयविभागयोगो नाम सप्तदशोऽध्यायः ||१७||
*** NEW PARA ***
ॐ तत् सत् इति श्रीमत् भगवत् गीतासु उपनिषत्सु ब्रह्म-विद्यायाम् योग-शास्त्रे श्रीकृष्ण-अर्जुन-संवादे श्रद्धा-त्रय-विभाग-योगः नाम सप्तदशः अध्यायः ||१७||