अर्जुन उवाच |
अर्जुनः उवाच |

एवं सततयुक्ता ये भक्तास्त्वां पर्युपासते |
ये चाप्यक्षरमव्यक्तं तेषां के योगवित्तमाः ||१२-१||

एवम् सतत-युक्ताः ये भक्ताः त्वाम् पर्युपासते |
ये च अपि अक्षरम् अव्यक्तम् तेषाम् के योग-वित्तमाः ||१२-१||

(हे भगवन्)एवम् सतत-युक्ताः ये भक्ताः त्वाम् पर्युपासते, 
ये च अपि अव्यक्तम् अक्षरम् (पर्युपासते)तेषाम् (मध्ये)
के योग-वित्तमाः (सन्ति)?

श्रीभगवानुवाच |
श्रीभगवान् उवाच |

मय्यावेश्य मनो ये मां नित्ययुक्ता उपासते |
श्रद्धया परयोपेताः ते मे युक्ततमा मताः ||१२-२||

मयि आवेश्य मनः ये माम् नित्य-युक्ताः उपासते |
श्रद्धया परया उपेताः ते मे युक्ततमाः मताः ||१२-२||

(हे अर्जुन! )मयि मनः आवेश्य नित्य-युक्ताः (सन्तः)ये परया
श्रद्धया उपेताः माम् उपासते, ते युक्ततमाः मे मताः |

ये त्वक्षरमनिर्देश्यमव्यक्तं पर्युपासते |
सर्वत्रगमचिन्त्यं च कूटस्थमचलं ध्रुवम् ||१२-३||
सन्नियम्येन्द्रियग्रामं सर्वत्र समबुद्धयः |
ते प्राप्नुवन्ति मामेव सर्वभूतहिते रताः ||१२-४||

ये तु अक्षरम् अनिर्देश्यम् अव्यक्तम् पर्युपासते |
सर्वत्रगम् अचिन्त्यम् च कूटस्थम् अचलम् ध्रुवम् ||१२-३||
सन्नियम्य इन्द्रिय-ग्रामम् सर्वत्र सम-बुद्धयः |
ते प्राप्नुवन्ति माम् एव सर्व-भूत-हिते रताः ||१२-४||

ये तु सर्व-भूत-हिते रताः सर्वत्र सम-बुद्धयः (सन्तः)
इन्द्रिय-ग्रामम् संनियम्य, अव्यक्तम्, अचिन्त्यम्, अनिर्देश्यम्, 
सर्वत्रगम्, कूटस्थम्, अचलम्, ध्रुवम् अक्षरम् च
पर्युपासते ते माम् एव प्राप्नुवन्ति |

क्लेशोऽधिकतरस्तेषामव्यक्तासक्तचेतसाम् ||
अव्यक्ता हि गतिर्दुःखं देहवद्भिरवाप्यते ||१२-५||

क्लेशः अधिकतरः तेषाम् अव्यक्त-आसक्त-चेतसाम् ||
अव्यक्ता हि गतिः दुःखम् देहवद्भिः अवाप्यते ||१२-५||

अव्यक्त-आसक्त-चेतसाम् तेषाम् अधिकतरः क्लेशः (अस्ति तैः)
देहवद्भिः अव्यक्ता गतिः दुःखम् अवाप्यते हि |

ये तु सर्वाणि कर्माणि मयि संन्यस्य मत्परः |
अनन्येनैव योगेन मां ध्यायन्त उपासते ||१२-६||

ये तु सर्वाणि कर्माणि मयि संन्यस्य मत्-पराः |
अनन्येन एव योगेन माम् ध्यायन्तः उपासते ||१२-६||

ये तु मत्-पराः (सन्तः), सर्वाणि कर्माणि मयि संन्यस्य, 
माम् ध्यायन्तः अनन्येन योगेन एव उपासते, 

तेषामहं समुद्धर्ता मृत्युसंसारसागरात् |
भवामि न चिरात्पार्थ मय्यावेशितचेतसाम् ||१२-७||

तेषाम् अहम् समुद्धर्ता मृत्यु-संसार-सागरात् |
भवामि न चिरात् पार्थ मयि आवेशित-चेतसाम् ||१२-७||

हे पार्थ!मयि आवेशित-चेतसाम् तेषाम् मृत्यु-संसार-सागरात्
न चिरात् अहम् समुद्धर्ता भवामि |

मय्येव मन आधत्स्व मयि बुद्धिं निवेशय |
निवसिष्यसि मय्येव अत ऊर्ध्वं न संशयः ||१२-८||

मयि एव मनः आधत्स्व मयि बुद्धिम् निवेशय |
निवसिष्यसि मयि एव अतः ऊर्ध्वम् न संशयः ||१२-८||

मयि एव मनः आधत्स्व्, मयि बुद्धिम् निवेशय, अतः ऊर्ध्वम्
मयि एव निवसिष्यसि, (अत्र)संशयः न |

अथ चित्तं समाधातुं न शक्नोषि मयि स्थिरम् |
अभ्यासयोगेन ततो मामिच्छाप्तुं धनञ्जय ||१२-९||

अथ चित्तम् समाधातुम् न शक्नोषि मयि स्थिरम् |
अभ्यास-योगेन ततः माम् इच्छ आप्तुम् धनञ्जय ||१२-९||

हे धनञ्जय!अथ मयि स्थिरम् चित्तम् समाधातुम् न शक्नोषि, 
ततः अभ्यास-योगेन माम् आप्तुम् इच्छ |

अभ्यासेऽप्यसमर्थोऽसि मत्कर्मपरमो भव |
मदर्थमपि कर्माणि कुर्वन्सिद्धिमवाप्स्यसि ||१२-१०||

अभ्यासे अपि असमर्थः असि मत्-कर्म-परमः भव |
मत्-अर्थम् अपि कर्माणि कुर्वन् सिद्धिम् अवाप्स्यसि ||१२-१०||

(त्वं)अभ्यासे अपि असमर्थः असि (चेत्), मत्-कर्म-परमः भव, 
मत्-अर्थम् कर्माणि कुर्वन् अपि सिद्धिम् अवाप्स्यसि |

अथैतदप्यशक्तोऽसि कर्तुं मद्योगमाश्रितः |
सर्वकर्मफलत्यागं ततः कुरु यतात्मवान् ||१२-११||

अथ एतत् अपि अशक्तः असि कर्तुम् मत्-योगम् आश्रितः |
सर्व-कर्म-फल-त्यागम् ततः कुरु यत-आत्मवान् ||१२-११||

अथ एतत् अपि कर्तुम् अशक्तः असि (चेत्), ततः
यत-आत्मवान् मत्-योगम् आश्रितः (सन्)
सर्व-कर्म-फल-त्यागम् कुरु |

श्रेयो हि ज्ञानमभ्यासाज्ज्ञानाद्ध्यानं विशिष्यते |
ध्यानात्कर्मफलत्यागस्त्यागाच्छान्तिरनन्तरम् ||१२-१२||

श्रेयः हि ज्ञानम् अभ्यासात् ज्ञानात् ध्यानम् विशिष्यते |
ध्यानात् कर्म-फल-त्यागः त्यागात् शान्तिः अनन्तरम् ||१२-१२||

अभ्यासात् ज्ञानम् हि श्रेयः (अस्ति)ज्ञानात् ध्यानम् विशिष्यते; 
ध्यानात् कर्म-फल-त्यागः (विशिष्यते); अनन्तरम् त्यागात्
शान्तिः (भवति)हि |

अद्वेष्टा सर्वभूतानां मैत्रः करुण एव च |
निर्ममो निरहङ्कारः समदुःखसुखः क्षमी ||१२-१३||
सन्तुष्टः सततं योगी यतात्मा दृढनिश्चयः |
मय्यर्पितमनोबुद्धिर्यो मद्भक्तः स मे प्रियः ||१२-१४||

अद्वेष्टा सर्व-भूतानां मैत्रः करुणः एव च |
निर्ममः निरहङ्कारः सम-दुःख-सुखः क्षमी ||१२-१३||
सन्तुष्टः सततम् योगी यत-आत्मा दृढ-निश्चयः |
मयि अर्पित-मनः-बुद्धिः यः मत्-भक्तः सः मे प्रियः ||१२-१४||

यः सर्व-भूतानां अद्वेष्टा, मैत्रः, करुणः च एव, निर्ममः, 
निरहङ्कारः, सम-दुःख-सुखः क्षमी, सततम् सन्तुष्टः, 
योगी, यत-आत्मा, दृढ-निश्चयः, मयि अर्पित-मनः-बुद्धिः, 
सः मत्-भक्तः मे प्रियः (अस्ति).

यस्मान्नोद्विजते लोको लोकान्नोद्विजते च यः |
हर्षामर्षभयोद्वेगैर्मुक्तो यः स च मे प्रियः ||१२-१५||

यस्मात् न उद्विजते लोकः लोकात् न उद्विजते च यः |
हर्ष-आमर्ष-भय-उद्वेगैः मुक्तः यः सः च मे प्रियः ||१२-१५||

लोकः यस्मात् न उद्विजते, यः च लोकात् न उद्विजते, यः च
हर्ष-आमर्ष-भय-उद्वेगैः मुक्तः, सः मे प्रियः (अस्ति).

अनपेक्षः शुचिर्दक्ष उदासीनो गतव्यथः |
सर्वारम्भपरित्यागी यो मद्भक्तः स मे प्रियः ||१२-१६||

अनपेक्षः शुचिः दक्षः उदासीनः गत-व्यथः |
सर्व-आरम्भ-परित्यागी यः मत्-भक्तः सः मे प्रियः ||१२-१६||

यः मत्-भक्तः अनपेक्षः, शुचिः, दक्षः, उदासीनः, 
गत-व्यथः, सर्व-आरम्भ-परित्यागी, सः मे प्रियः |

यो न हृष्यति न द्वेष्टि न शोचति न काङ्क्षति |
शुभाशुभपरित्यागी भक्तिमान्यः स मे प्रियः ||१२-१७||

यः न हृष्यति न द्वेष्टि न शोचति न काङ्क्षति |
शुभ-अशुभ-परित्यागी भक्तिमान् यः सः मे प्रियः ||१२-१७||

यः न हृष्यति, न द्वेष्टि, न शोचति, न काङ्क्षति, 
यः शुभ-अशुभ-परित्यागी, भक्तिमान् (अस्ति), सः मे प्रियः (भवति)|

समः शत्रौ च मित्रे च तथा मानापमानयोः |
शीतोष्णसुखदुःखेषु समः सङ्गविवर्जितः ||१२-१८||
तुल्यनिन्दास्तुतिर्मौनी सन्तुष्टो येन केनचित् |
अनिकेतः स्थिरमतिर्भक्तिमान्मे प्रियो नरः ||१२-१९||

समः शत्रौ च मित्रे च तथा मान-अपमानयोः |
शीत-उष्ण-सुख-दुःखेषु समः सङ्ग-विवर्जितः ||१२-१८||
तुल्य-निन्दा-स्तुतिः मौनी सन्तुष्टः येन केनचित् |
अनिकेतः स्थिर-मतिः भक्तिमान् मे प्रियः नरः ||१२-१९||

(यः)शत्रौ मित्रे च तथा मान-अपमानयोः समः, 
शीत-उष्ण-सुख-दुःखेषु समः, सङ्ग-विवर्जितः च (अस्ति)
तुल्य-निन्दा-स्तुतिः, मौनी, (यः)येन केनचित् सन्तुष्टः, 
(भवति)अनिकेतः, स्थिर-मतिः, भक्तिमान् (सः)नरः मे प्रियः |

ये तु धर्म्यामृतमिदं यथोक्तं पर्युपासते |
श्रद्दधाना मत्परमा भक्तास्तेऽतीव मे प्रियाः ||१२-२०||

ये तु धर्म्य-अमृतम् इदम् यथा उक्तम् पर्युपासते |
श्रद्दधानाः मत्-परमाः भक्ताः ते अतीव मे प्रियाः ||१२-२०||

ये तु श्रद्दधानाः मत्-परमाः भक्ताः इदम् यथा उक्तम्
धर्म्य-अमृतम् पर्युपासते, ते मे अतीव प्रियाः (सन्ति).

ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे भक्तियोगो नाम द्वादशोऽध्यायः ||१२||

ॐ तत् सत् इति श्रीमत् भगवत् गीतासु उपनिषत्सु ब्रह्म-विद्यायाम् योग-शास्त्रे श्रीकृष्ण-अर्जुन-संवादे भक्ति-योगः नाम द्वादशः अध्यायः ||१२||